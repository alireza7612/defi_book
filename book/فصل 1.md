
<div dir="rtl">


##  :page_facing_up: فصل 1 : زیر ساخت های مالی سنتی
برای آشنایی بیشتر کسانی که به تازگی با مفهوم دیفای آشنا شده‌اند در ابتدا با مفاهیم مالی سنتی و چگونگی کارکرد آن‌ها آغاز می‌کنیم. برای سادگی، بر بانک‌ها که در بالاترین سطح در سیستم مالی سنتی قرار دارند متمرکز می‌شویم و در موردعملکرد های کلیدی  بانک‌ها صحبت می‌کنیم تا خطرات احتمالی را دریابیم.

## :bank: بانک‌ها
بانک‌ها غول‌های صنعت مالی هستند که پرداخت‌ها را آسان می‌کنند‌، سپرده‌های نقدی را جمع میکنند و به مردم، کسب و کارها، سایر موسسات مالی و حتی دولت‌ها وام می‌دهند. در حقیقت این غول‌ها به قدری عظیم‌اند که ارزش کل بازار 10 بانک برتر دنیا 2 تریلیون دلار محاسبه شده است. در مقابل، حجم کل بازار رمزارزها در 10 دی ماه 1398 چیزی در حدود 200 میلیارد دلار تخمین زده شده است.

<img src="https://github.com/defi-master/defi_book/blob/master/images/s1img1.jpg" width=500 alt="s1 image 1">

بانک‌ها بخشی حیاتی از ماشین صنعت مالی هستند. آن‌ها با ارائه سرویس‌های انتقال ارزش (سپرده‌گذاری، برداشت و انتقالات)، گسترش خطوط اعتباری (وام‌ها) و سایر سرویس‌ها، انتقال پول در جهان را میسر می‌سازند. در هر صورت بانک‌ها توسط انسان‌ها مدیریت می‌شوند و توسط سیاست‌های مرتبط با ریسک‌های انسانی همچون سوءمدیریت و فساد تحت تأثیر قرار می‌گیرند.


بحران مالی سال 2008 در آمریکا و جهان (و سال‌های اخیر در ایران )نمونه خوب و گویایی از میزان ریسکی که بانک‌ها می‌توانند همراه خود داشته باشند، بود. در نتیجه دولت‌ها مجبور شدند تا حمایت های مالی انبوهی به بانک‌ها بکنند.این بحران نواقص سیستم مالی سنتی را آشکار کرد و نیاز به بهتر شدن آن را برجسته کرد.(توصیه میشه فیلم  the big short 2015 رو ببینید )

دیفای در تلاش است تا به کمک ظهور اینترنت و تکنولوژی بلاک‌چین چشم‌انداز مالی بهتری را به خصوص در سه بخش کلیدی سیستم بانکداری فراهم آورد :
* سیستم پرداختی و شفافیت مالی 
* در دسترس بودن
* متمرکز نبودن و شفافیت


### :money_with_wings:  سیستم پرداختی و شفافیت مالی 
اگر تا به حال تلاش کرده‌اید تا پولی را به شخصی یا کسب و کاری در خارج از کشور خود بفرستید، شما هم با سختی‌های این کار آشنایی دارید. ارسال حواله‌ به بانک‌های خارج از کشور به طور معمول چند روز کاری طول کشیده و همچنین مشمول پرداخت چندین کارمزد می‌شود. این احتمال نیز وجود دارد که مشکلاتی با مدارک،  شامل نشدن به قوانین مربوط به پولشویی، نگرانی‌های حریم خصوصی و سایر مشکلات به وجود بیاید که فرآیند انتقال وجه را دچار مشکل کنند.

به طور مثال اگر شما در یک کشور معقول و عادی  مثل اتریش   زندگی می‌کنید و قصد دارید1,000  دلار را از حساب بانکی خود در اتریش به حساب بانکی دوستتان در استرالیا انتقال دهید، به طور معمول مشمول پرداخت سه کارمزد اعم از کارمزد بانک خودتان، کارمزد بین بانکی برون مرزی   و  کارمزد بین بانکی درون مرزی  خواهید شد. علاوه بر این با توجه به بانک گیرنده دریافت پول توسط شخص مورد نظر شما چند روز کاری طول خواهد کشید.(اگر هم مثل ما در ایران زندگی می‌کنید امکان انجام اینکار از روش معمول بانکی وجود نداره )

رمزارزها که حرکت دیفای را ممکن می‌سازند، به شما این اجازه را می‌دهند تا واسطه‌ها را که سود عظیمی از این مبادلات به دست می‌آورند را حذف کنید. علاوه بر این تراکنش‌ها بسیار سریع‌تر انجام می‌شوند و در مقایسه با بانک‌ها نیز کارمزد ناچیزی از شما کسر می‌شود. به طور مثال انتقال رمزارزها به هر حسابی در هرجایی از جهان با توجه به چندین متغیر چیزی در حدود 15 ثانیه تا 15 دقیقه زمان خواهد برد و کارمزد این انتقال بسیار کمتر از کارمزد های بانکی  خواهد بود و حتی در مقابل آن‌ها قابل چشم پوشی است. 

### :earth_asia: در دسترس بودن
به احتمال زیاد شما که درحال خواندن این کتاب هستید به خدمات مالی بانک‌ها نظیر باز کردن حساب پس‌انداز، وام گرفتن، سرمایه‌گذاری و . . . دسترسی دارید و از آن‌ها استفاده کرده‌اید. با این وجود هنوز تعداد کسانی که شانس کمتری دارند و حتی به ساده‌ترین خدمت مالی که بازکردن حساب پس‌انداز است، دسترسی ندارند بسیار بالاست.

بر طبق آمار بانک جهانی تا سال 2017 میلادی تعداد کسانی که در هیچ موسسه مالی‌ای حساب ندارند در حدود 1.7 میلیارد برآورد شده است و نکته قابل توجه این است که بیش از نصف این افراد در کشورهای در حال توسعه زندگی می‌کنند. اکثر این افراد در خانواده‌های ضعیف زندگی می‌کنند و فقر، صعب العبور بودن مکان جغرافیایی آنها و عدم اعتماد از دلایل عمده آن‌ها برای نداشتن حساب بانکی است.(در جاهایی مثل روستا های دور افتاده استان  محرومی مثل سیستان و بلوچستان و … برای بانک ها صرفه اقتصادی نداره که شعبه بزنن و خدمات مالی ارائه بدن و خدمات غیر حضوری بانکی هم اونقدری گسترده نیست که همه نیاز های مردم رو برطرف کنه)

<img src="https://github.com/defi-master/defi_book/blob/master/images/s1img2.png" width=500 alt="s1 image 2">

دسترسی به بانک برای این جمعیت 1.7 میلیاردی دشوار است اما دیفای می‌تواند این دسترسی را تسهیل کند. دسترسی به پروژه های دیفایی بسیار آسان است و با در دست داشتن تنها یک تلفن همراه و اینترنت به راحتی می‌توان وارد دنیای دی‌فای شد. بانک جهانی تخمین می‌زند که دو سوم افراد بدون حساب بانکی ( نزدیک به 1.1 میلیارد ) به گوشی همراه دسترسی داشته و پروژه های دی‌فایی می‌توانند راهی برای دسترسی آن‌ها به خدمات مالی باشد.


دیفای گامی رو به جلو برای حذف مرزها، از بین بردن فیلترها و سانسور ها  و دسترسی همه انسان‌ها به خدمات مالی است. پروتکل‌های دیفای به نحوی است که در آن هیچگونه تبعیضی وجود ندارد و انسان‌ها را در گروه‌ها و رده‌های متفاوت قرار نمی‌دهد.(اما این به این معنی نیست که هر پروژه ای که ادعا دی‌فایی بودن کرد این ويژگی رو داشته باشه)

### :mag: :globe_with_meridians: متمرکز نبودن و شفافیت 
هیچ شکی نیست که موسسات مالی سنتی نظیر بانک‌ها که با قوانین و مقررات دولت مطابقت دارند و از آن‌ها پیروی می‌کنند و از امن‌ترین مکان‌ها برای نگهداری وجوه و سرمایه است. اما نکته اینجاست که آن‌ها بی‌نقص نیستند و حتی بزرگترین بانک‌ها با خطر ورشکستگی مواجه‌اند. در طی بحران سال 2008 بانک‌های washington mutual  با 188 میلیارد دلار سپرده و lehman brother  با 639 میلیارد دلار سرمایه اعلام ورشکستگی کردند. ورشکستگی بیش از 500 بانک تنها در ایالات متحده آمریکا گواهی بر آسیب‌پذیری این موسسات مالی است.

بانک‌ها یکی از نقاط متمرکزند که می‌توانند باعث شکست سیستم مالی بشوند. جالب است بدانید که ورشکستگی بانک lehman brother  باعث شروع بحران مالی سال 2008 شد. با توجه به حوادث گذشته می‌توان متوجه شد تجمیع قدرت و پول در دستان بانک‌ها می‌تواند فاجعه‌بار باشد.

در حال حاضر هیچ راهی وجود ندارد که سرمایه‌گذاران عادی به صورت کامل از عملکرد موسسات مالی آگاه بشوند که این موضوع با شفافیت در سیستم دیفای رفع می‌شود. برخی از اتفاقات مانند دادن رتبه aaa ( بهترین و امن‌ترین سرمایه‌گذاری ) توسط مراکز رتبه‌دهی به امنیت وام‌هایی که به وسیله پشتوانه‌های بسیار پرریسک حمایت می‌شدند منجر به وقوع بحران مالی سال 2008 شد

با دیفای اوضاع متفاوت است. پروتکل‌های دیفای بر بستر بلاک‌چین‌های باز و عمومی  همانند اتریوم ساخته شده‌اند که اغلب به صورت متن‌بازند و همواره مورد نظارت قرار می‌گیرند و شفافیت در آن‌ها حرف اول را می‌زند. معمولا در آن‌ها مدیریت به صورت غیرمتمرکز انجام میشود تا مطمئن شوند که همگی در جریان تمامی اتفاقات هستند و همچنین اینکه هیچ فردی نمی‌تواند به تنهایی تصمیماتی که به ضرر عمومی می‌انجامد را بگیرد. (ولی این باز به این معنی نیست که هر پروژه ای که ادعا دی‌فای بودن کرد این جمله درموردش صدق کنه)

پروتکل‌های دیفای به صورت خطوطی از کدها منتشر شده است و شما نمی‌توانید کدها را به نفع خود تغییر داده و این کدها با همه به یک شکل و بدون هیچگونه تبعیضی عمل می‌کند. کدها دقیقا به همان صورت که نوشته شده‌اند عمل می‌کنند و  هرگونه نقصی به سرعت توسط تمام اعضای شبکه مشاهده می‌شود. در انتها به این موضوع توجه داشته باشید که بزرگترین قدرت دیفای حذف واسطه‌ها و عملکرد بدون هیچگونه سانسور و فیلتری است.

## :floppy_disk: :satellite: سیستم‌های مالی سنتی در برابر سیستم‌های مالی غیر متمرکز
خارج از دسترس بودن و قانون گذاری دولت های (ریگولاتوری) از جمله مسائل و مشکلاتی است که گریبانگیر نظام بانکداری فعلی است. این موضوع که در نظام مالی فعلی همه نمی‌توانند در بانک حساب داشته باشند مایه تاسف است.

دیفای بر آن است تا این فواصل را از بین ببرد و برخورداری از خدمات مالی را برای همگان بدون هیچگونه فیلتری میسر سازد. بطور خلاصه، دیفای پنجره‌ای عظیم از موقعیت‌ها را به روی همگان می‌گشاید و به کاربران اجازه می‌دهد تا بدون هیچ‌گونه محدودیتی بر اساس نژاد، مذهب، سن، ملیت و موقعیت جغرافیایی خود به خدمات مالی متنوع دسترسی داشته باشند.

هنگامیکه خدمات مالی سنتی و غیرمتمرکز را بر روی دو کفه ترازو قرار می‌دهیم، درمی‌یابیم که هرکدام مزایا و معایب خاص خود را دارا هستند. در کتاب پیش‌رو با شما مروری بر مفاهیم خواهیم کرد و با بحث در رابطه با خدمات مالی غیرمتمرکز تلاش خواهیم کرد تا دید خوبی به شما بدهیم تا بتوانید با کمک بهترین ویژگی‌های دیفای مشکلات روزمره خود را برطرف کنید.

در بخش دوم با کمک برخی از برنامه‌های غیرمتمرکز مروری بر دیفای خواهیم کرد تا با ایده‌های اساسی که سبب شکل‌گیری دیفای شده‌اند بهتر آشنا شویم.

</div>
